<p>De derde generatie Chromecast heeft van Google slechts enkele kleine verbeteringen gekregen. Desondanks blijft het vernieuwde streamapparaatje een knappe concurrent voor de Apple TV.</p>

<p>De mediaspeler heeft drie jaar geen update gehad. Met de Chromecast (2018) voert Google slechts enkele minimale, maar fijne vernieuwingen door. Lees in deze review op welke verbeteringen je kunt rekenen.</p>

<h3 id="sneller-mooier-even-gemakkelijk">Sneller, mooier, even gemakkelijk</h3>

<p>Het apparaatje van Google heeft met name aan de binnenkant vooruitgang geboekt. De hdmi-dongle zou 15 procent sneller zijn dan zijn voorganger. Daarnaast is de wifi-ontvangst beter en kun je genieten van mooiere gestreamde beelden.</p>

<p>De Chromecast (2018) streamt beelden namelijk tot 1080p met 60 frames per seconde. De vorige versie ging met 60 fps-video’s tot maximaal 720p (hd-kwaliteit). Full-hd was al wel mogelijk, maar slechts in 30 frames per seconde.</p>

<p>Klinkt handig (en dat is het in zekere zin ook), maar in de praktijk merk je er niet enorm veel van. De details zijn bij sommige filmpjes wat mooier en beelden ogen vloeiender, maar lang niet alle video’s maken gebruik van 60 fps. Films en tv-series worden tevens met 24 of 30 fps opgenomen, waardoor je op dit gebied weinig aan de toevoeging hebt. 4K-ondersteuning ontbreekt nog steeds, en dat is wel een gemiste kans.</p>

<p>Wat wel meteen opvalt, is opnieuw het gemak waarmee je streamt. Omdat de bediening van de Chromecast via apps als Netflix, NPO en YouTube gaat, werkt het apparaatje naadloos samen met je iPhone.</p>

<h3 id="prijs-grote-kracht">Prijs grote kracht</h3>

<p>Het is met name de prijs van de Chromecast (39 euro) die het een gevaarlijke concurrent maakt voor Apples mediaspeler. Met een vanafprijs van 159 euro is dat namelijk een veel grotere investering. Gaat dat je te ver, dan biedt de Chromecast soelaas. Googles streamapparaatje is ook een goede test wanneer je nog niet zeker bent of je een Apple TV wil aanschaffen. In de basis doen de gadgets immers hetzelfde.</p>

<p>Heb je nu al een Chromecast in huis? Dan zul je ook wat verschillen zien aan het uiterlijk van de hdmi-dongle. Google heeft het glanzende uiterlijk met Chrome-logo omgeruild voor een matte afwerking met het Google-logo.</p>

<p>Ook is er nu een witte versie verkrijgbaar, die net iets strakker oogt. Verder lijkt de Chromecast nog steeds op een ijshockeypuck, en je ziet ‘m waarschijnlijk nooit meer als je ‘m achter in je tv hebt gestopt.</p>
